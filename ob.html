<div class="bible_content_filler" style="height: 103px;"></div>
      <p> <span class="v" id="v_0_0">1</span>Obadjas syner.</p>
      <h2>Dom över Edom</h2>
        <p>Så säger Herren Gud om Edom:</p>
        <div class="poetry">
          <div class="line">Ett budskap har kommit till oss från Herren,</div>
          <div class="line">en budbärare har sänts ut till folken:</div>
          <div class="line">”Kom, låt oss dra ut</div>
          <div class="line">i strid mot Edom!”</div>
          <div class="line"> <span class="v" id="v_0_1">2</span>Jag gör dig till det ringaste av folken,</div>
          <div class="line">du skall bli djupt föraktad.</div>
          <div class="line"> <span class="v" id="v_0_2">3</span>Ditt övermod förledde dig,</div>
          <div class="line">du som bor bland bergsklyftorna</div>
          <div class="line">och håller till högt däruppe,</div>
          <div class="line">du som tänker:</div>
          <div class="line">Vem kan störta mig till jorden?</div>
          <div class="line"> <span class="v" id="v_0_3">4</span>Om du bygger ditt näste högt som örnen,</div>
          <div class="line">om du har ditt rede bland stjärnorna,</div>
          <div class="line">skall jag ändå störta dig ner därifrån,</div>
          <div class="line">säger Herren.</div>
          <div class="line"> <span class="v" id="v_0_4">5</span>Kommer det tjuvar till dig,</div>
          <div class="line">kommer det rövare om natten</div>
          <div class="line">- ack, du förintas -</div>
          <div class="line">då stjäl de väl bara vad de behöver?</div>
          <div class="line">Kommer det druvplockare till dig,</div>
          <div class="line">då lämnar de väl en efterskörd?</div>
          <div class="line"> <span class="v" id="v_0_5">6</span>Men grundligt blir Esau genomsökt,</div>
          <div class="line">hans gömda skatter letas fram.</div>
          <div class="line"> <span class="v" id="v_0_6">7</span>Dina bundsförvanter</div>
          <div class="line">driver dig bort till gränsen.</div>
          <div class="line">Dina vänner bedrar dig</div>
          <div class="line">och tar makten över dig.</div>
          <div class="line">De som delat ditt bröd</div>
          <div class="line">gillrar snaror för dig.</div>
          <div class="line"> <span class="v" id="v_0_7">8</span>När den dagen kommer,</div>
          <div class="line">säger Herren,</div>
          <div class="line">skall jag förgöra de visa i Edom,</div>
          <div class="line">all klokhet på Esaus berg.</div>
          <div class="line">- Det finns ingen klokhet där. -</div>
          <div class="line"> <span class="v" id="v_0_8">9</span>Dina hjältar, Teman, slås av skräck,</div>
          <div class="line">ingen blir kvar på Esaus berg.</div>
          <div class="line">För mord,  <span class="v" id="v_0_9">10</span>för våld mot din broder Jakob</div>
          <div class="line">skall du höljas i skam</div>
          <div class="line">och utplånas för all framtid.</div>
          <div class="line"> <span class="v" id="v_0_10">11</span>Den dagen du höll dig undan,</div>
          <div class="line">den dagen främlingar förde bort hans rikedomar</div>
          <div class="line">och utlänningar drog in genom hans portar</div>
          <div class="line">och kastade lott om Jerusalem,</div>
          <div class="line">då var du själv som en av dem.</div>
          <div class="line"> <span class="v" id="v_0_11">12</span>Hur kunde du skadeglatt se på din broder</div>
          <div class="line">på hans olyckas dag!</div>
          <div class="line">Hur kunde du skratta åt Judas folk</div>
          <div class="line">på deras undergångs dag!</div>
          <div class="line">Hur kunde du ta så stora ord i din mun</div>
          <div class="line">denna nödens dag!</div>
          <div class="line"> <span class="v" id="v_0_12">13</span>Hur kunde du dra in genom mitt folks port</div>
          <div class="line">på deras ofärds dag!</div>
          <div class="line">Hur kunde du skadeglatt se på hans olycka</div>
          <div class="line">på hans ofärds dag!</div>
          <div class="line">Hur kunde du lägga beslag på hans rikedomar</div>
          <div class="line">på hans ofärds dag!</div>
          <div class="line"> <span class="v" id="v_0_13">14</span>Hur kunde du ställa dig vid passet</div>
          <div class="line">för att hugga ner de flyende,</div>
          <div class="line">hur kunde du utlämna dem som kommit undan</div>
          <div class="line">denna nödens dag!</div>
          <div class="line"> <span class="v" id="v_0_14">15</span>Herrens dag är nära</div>
          <div class="line">för alla folk.</div>
          <div class="line">Som du har handlat mot andra,</div>
          <div class="line">så skall du själv behandlas,</div>
          <div class="line">dina gärningar skall drabba dig själv.</div>
        </div>
      
      <h2>Löfte till Israel</h2>
        <div class="poetry">
          <div class="line"> <span class="v" id="v_0_15">16</span>Den bägare ni tvangs dricka</div>
          <div class="line">på mitt heliga berg</div>
          <div class="line">skall de omgivande folken dricka.</div>
          <div class="line">De skall dricka och sluddra,</div>
          <div class="line">de skall bli som om de aldrig funnits.</div>
          <div class="line"> <span class="v" id="v_0_16">17</span>Men på Sions berg skall en räddad skara bo.</div>
          <div class="line">Det skall vara en helig plats.</div>
          <div class="line">Och Jakobs folk skall ta arv</div>
          <div class="line">efter dem som tog deras arv.</div>
          <div class="line"> <span class="v" id="v_0_17">18</span>Jakobs folk skall bli en eld</div>
          <div class="line">och Josefs folk en låga,</div>
          <div class="line">men Esaus folk blir till halm,</div>
          <div class="line">de skall antändas och förtäras.</div>
          <div class="line">Ingen skall överleva av Esaus folk.</div>
          <div class="line">Herren har talat.</div>
        </div>
        <p class="spacebefore"> <span class="v" id="v_0_18">19</span>Negev, dvs. Esaus berg, och Låglandet, dvs. Filisteen, skall de ta i besittning. Efraims område och Samarias område skall de ta i besittning, och Benjamin skall inta Gilead.  <span class="v" id="v_0_19">20</span>De bortförda israeliterna, de i Halach, skall ta kanaaneernas land i besittning ända till Sarefat, och de bortförda från Jerusalem som bor i Sefarad skall ta Negevs städer i besittning.  <span class="v" id="v_0_20">21</span>De räddade på Sions berg skall dra upp till Esaus berg och härska över dem.</p>
        <p>Kungamakten skall tillhöra Herren.</p>
      
    